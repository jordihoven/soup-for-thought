---
title: Over mij
---
Mijn eerste creatieve droom was actrice worden. Zolang ik mij kan herinneren ben ik gefascineerd door mensen: hoe zij zich voelen, gedragen, wat ze denken, waarom ze bepaalde keuzes maken. Als kind wilde ik graag in de huid van iemand anders kunnen kruipen om zoveel mogelijk ervaringen te kunnen doorleven en actrice worden leek hier de oplossing voor. Ik nam een aantal jaar acteerlessen en las oneindig veel boeken (de kinderafdeling van de lokale bibliotheek heb ik volledig uitgelezen, waardoor ik langer moest fietsen naar de ‘grote’ bibliotheek in de binnenstad van Eindhoven) om me te verwonderen in verschillende menselijke belevingen en contexten op eenzelfde aarde. 

Hoewel ik al een aantal jaar geen actrice meer wil worden, geloof ik dat deze wens en fascinatie mij heeft geleid tot waar ik nu ben. Mijn fascinatie voor mens en maatschappij speelde én speelt een rode draad door mijn leven. Het medium acteren heb ik verruild voor schrijven. 

Mijn interesse in gedachten, gevoel, en gedrag bracht me tot het volgen van een bachelor- en masteropleiding klinische psychologie, werken in de zorg en het maken van solo-reizen over de wereld. Ik sprak mensen van uiteenlopende leeftijden en achtergronden en zag na verloop van tijd een grote overlap in thema’s die ons allen bezighouden. De zaken waar iemand uit een compleet ander milieu uit de andere kant van de wereld mee bezig is, kunnen hetzelfde zijn als die van jou, of mij. 

Door de jaren heen heb ik veel verschillende gedachten gehoord, gevoelens ervaren en gedragingen gezien. Ik heb in de huid van anderen mogen kruipen en ook mijn eigen belevingswereld kunnen ontdekken. Deze ervaringen heb ik veelal opgeschreven of opgenomen en wil ik nu graag met andere delen. 

Het uiteindelijke doel van het delen van deze content is enerzijds zelfzuchtig: ik geniet van het schrijfproces en kan er mijn gedachten mee ordenen. Anderzijds hoop ik dat de content anderen wellicht kan helpen. 

Ik geloof dat het gezond is om ‘diepe’ gesprekken te voeren met anderen: Het kan voor zelfinzicht zorgen, kan een gevoel van eenzaamheid verminderen én het kan er voor zorgen dat je je medemens beter begrijpt (en wellicht gemakkelijker compassie kan voelen). Hoewel ik je wil aansporen om zélf diepe gesprekken te voeren, kan de content wellicht tot opstapje of inspiratiebron hiertoe dienen.  

Ik hoop dat je je herkend in verhalen, het je stof tot denken geeft of je perspectief verbreed! 