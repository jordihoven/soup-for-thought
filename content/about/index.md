---
title: Over mij
---
Mijn eerste creatieve droom was actrice worden. Zolang ik mij kan herinneren ben ik gefascineerd door mensen: hoe zij zich voelen, gedragen, wat ze denken, waarom ze bepaalde keuzes maken. Als kind wilde ik graag in de huid van iemand anders kunnen kruipen om zoveel mogelijk ervaringen te kunnen doorleven en actrice worden leek hier de oplossing voor. Ik nam een aantal jaar acteerlessen en las oneindig veel boeken (de kinderafdeling van de lokale bibliotheek heb ik volledig uitgelezen, waardoor ik langer moest fietsen naar de ‘grote’ bibliotheek in de binnenstad van Eindhoven) om me te verwonderen in verschillende menselijke belevingen en contexten op eenzelfde aarde. 

Hoewel ik al een aantal jaar geen actrice meer wil worden, geloof ik dat deze wens en fascinatie mij heeft geleid tot waar ik nu ben. Mijn fascinatie voor mens en maatschappij speelde én speelt een rode draad door mijn leven. 

Mijn interesse in gedachten, gevoel, en gedrag bracht me tot het volgen van een bachelor- en masteropleiding klinische psychologie, werken in de zorg en het maken van solo-reizen over de wereld. Ik sprak mensen van uiteenlopende leeftijden en achtergronden en zag na verloop van tijd een grote overlap in thema’s die ons allen bezighouden. De zaken waar iemand uit een compleet ander milieu uit de andere kant van de wereld mee bezig is, kunnen hetzelfde zijn als die van jou, of mij. 

Door de jaren heen heb ik veel verschillende gedachten gehoord, gevoelens ervaren en gedragingen gezien. Ik heb de levensverhalen van anderen mogen bestuderen en mijn eigen belevingswereld kunnen ontdekken. Ik geloof dat het gezond is om dit soort ‘diepe’ gesprekken te voeren met anderen: Het kan voor zelfinzicht zorgen, kan een gevoel van eenzaamheid verminderen én het kan er voor zorgen dat je je medemens beter begrijpt (en wellicht gemakkelijker compassie kan voelen). Maar, niet iedereen vind het even gemakkelijk zo'n type gesprek te starten. 

Het doel van deze website is de denkbeelden van mensen te delen. Ik hoop dat je geniet van de verhalen, je jezelf herkent in andermans woorden, het je perspectief wellicht wat verbreed óf de verhalen je aansporen om zélf diepere gesprekken te voeren.

Veel leesplezier :)